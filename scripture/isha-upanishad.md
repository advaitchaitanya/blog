---
layout: text
title: Isha Upanishad
---
<span>
ईशा वास्यमिदं सर्वं यत्किञ्च जगत्यां जगत्।<br>
तेन त्यक्तेन भुञ्जीथा मा गृधः कस्य स्विद्धनम्॥ १॥<br>
</span>

<span>
कुर्वन्नेवेह कर्माणि जिजीविषेच्छतं समाः।<br>
एवं त्वयि नान्यथेतोऽस्ति न कर्म लिप्यते नरे॥ २॥<br>
</span>

<span>
असुर्या नाम ते लोका अन्धेन तमसाऽवृताः।<br>
तांस्ते प्रेत्याभिगच्छन्ति ये के चात्महनो जनाः॥ ३॥<br>
</span>

<span>
अनेजदेकं मनसो जवीयो नैनद्देवा आप्नुवन् पूर्वमर्षत्।<br>
तद्धावतोऽन्यानत्येति तिष्ठत् तस्मिन्नपो मातरिश्वा दधाति॥ ४॥<br>
</span>

<span>
तदेजति तन्नैजति तद्दूरे तद्वन्तिके।<br>
तदन्तरस्य सर्वस्य तदु सर्वस्यास्य बाह्यतः॥ ५॥<br>
</span>

<span>
यस्तु सर्वाणि भूतानि आत्मन्येवानुपश्यति।<br>
सर्वभूतेषु चात्मानं ततो न विजुगुप्सते॥ ६॥<br>
</span>

<span>
यस्मिन्सर्वाणि भूतानि आत्मैवाभूद्विजानतः।<br>
तत्र को मोहः कः शोक एकत्वमनुपश्यतः॥ ७॥<br>
</span>

<span>
स पर्यगाच्छुक्रमकायमव्रणमस्नाविरं शुद्धमपापविद्धम्।<br>
कविर्मनीषी परिभूः स्वयम्भूर्याथातथ्यतोर्थान्व्यदधाच्छाश्वतीभ्यः समाभ्यः॥ ८॥<br>
</span>

<span>
अन्धं तमः प्रविशन्ति येऽविद्यामुपासते।<br>
ततो भूय इव ते तमो य उ विद्यायां रताः॥ ९॥<br>
</span>

<span>
अन्यदेवाहुर्विद्यया अन्यदाहुरविद्यया।<br>
इति शुश्रुम धीराणां ये नस्तद्विचचक्षिरे॥ १०॥<br>
</span>

<span>
विद्यां चाविद्यां च यस्तद्वेदोभयँ सह।<br>
अविद्यया मृत्युं तीर्त्वा विद्ययाऽमृतमश्नुते॥ ११॥<br>
</span>

<span>
अन्धं तमः प्रविशन्ति येऽसम्भूतिमुपासते।<br>
ततो भूय इव ते तमो य उ सम्भूत्याम् रताः॥ १२॥<br>
</span>

<span>
अन्यदेवाहुः सम्भवात् अन्यदाहुरसम्भवात्।<br>
इति शुश्रुम धीराणां ये नस्तद्विचचक्षिरे॥ १३॥<br>
</span>

<span>
सम्भूतिं च विनाशं च यस्तद्वेदोभयं सह।<br>
विनाशेन मृत्युं तीर्त्वा सम्भूत्याऽमृतमश्नुते॥ १४॥<br>
</span>

<span>
हिरण्मयेन पात्रेण सत्यस्यापिहितं मुखम्।<br>
तत्त्वं पूषन्नपावृणु सत्यधर्माय दृष्टये॥ १५॥<br>
</span>

<span>
पूषन्नेकर्षे यम सूर्य प्राजापत्य व्यूह रश्मीन् समूह।<br>
तेजो यत् ते रूपं कल्याणतमं तत्ते पश्यामि योऽसावसौ पुरुषः सोऽहमस्मि॥ १६॥<br>
</span>

<span>
वायुरनिलममृतमथेदं भस्मान्तं शरीरम्।<br>
ॐ क्रतो स्मर कृतं स्मर क्रतो स्मर कृतं स्मर॥ १७॥<br>
</span>

<span>
अग्ने नय सुपथा राये अस्मान् विश्वानि देव वयुनानि विद्वान्।<br>
युयोध्यस्मज्जुहुराणमेनो भूयिष्ठां ते नमुक्तिं विदेम॥ १८॥<br>
</span>
